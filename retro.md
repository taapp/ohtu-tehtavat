Start, Stop, Continue, More of, Less of Wheel -tekniikassa piirretään posterille ympyrä, joka on jaettu viiteen osaan. Jokaiseen viiteen osaan liittyy oma kysymyksensä, johon on tarkoitus kerätä vastauksia tiimiläisiltä. Kysymykset ovat: 1. Mitä sellaista, jota ei olla vielä tehty, pitäisi alkaa tehdä? 2. Mitä turhaa tai haitallista pitäisi lopettaa tekemästä? 3. Mikä toimii niin hyvin, että sitä pitäisi jatkaa? 4. Mitä pitäisi tehdä enemmän? 5. Mitä pitäisi tehdä vähemmän? Ylöskirjatuista kommenteista keskustellaan ja päätetään, mitä muutoksia tullaan tekemään.

Glad, Sad, Mad -tekniikassa tiimiläiset ensin kirjoittavat itsenäisesti joukon havaintoja ja kommentteja, jotka he myös jakavat kolmeen kategoriaan: Ensimmäinen kategoria sisältää sprinttiin/tiimiin liittyvät positiiviset kommentit, toinen kategoria sisältää sprinttiin/tiimiin liittyvät negativiiset kommentit, ja kolmas kategoria sisältää ärsyttävät asiat, jotka voivat olla myös sprintin tai tiimin ulkopuolisia työhön vaikuttavia asioita. Tämän jälkeen kommentit esitellään toisille ja seuraa äänestys siitä, mistä kommenteista keskustellaan. Keskustelu alkaa eniten ääniä saaneista kommenteista ja jatkuu, kunnes ei ole enää jäljellä käsiteltäviä kommentteja tai tilaisuuteen varattu aika päättyy.
